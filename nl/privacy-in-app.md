---
layout: in-app-content
lang: nl
title: Privacyverklaring CoronaCheck
redirect_from: /privacy-in-app
---
## Over CoronaCheck

CoronaCheck (app) is alleen bedoeld voor Covid-19 bestrijding en is een technisch hulpmiddel dat helpt bij het genereren en tonen van een digitaal bewijs dat u recent negatief bent getest op het COVID-19 virus. Het testbewijs is een bewijs dat iemand negatief is getest en dat tijdelijk geldig is. Dit bewijs kan worden gebruikt om toegang te geven tot specifieke evenementen en locaties. Het testbewijs maakt het (in combinatie met andere risicobeperkende maatregelen) mogelijk om daar waar verlichting van de lockdown mogelijk is, dit ook te doen.

Deze PIA is geschreven voor de inzet van de apps CoronaCheck en CoronaCheck scanner tijdens pilots die vanaf 27 maart 2021 worden gehouden. Tijdens deze pilots wordt gebruik gemaakt van een versie van beide apps, die vooraf gaat aan de versie zoals deze is beschreven aan het wetsvoorstel en bijbehorende Memorie van Toelichting, versie 8 maart 2021 dat ter consultatie is aangeboden.

### 1. Hoe werkt CoronaCheck?

Met de CoronaCheck app kunnen personen kunnen laten zien dat zij beschikken over een (digitaal) geldig negatief testbewijs. CoronaCheck bestaat uit de volgende componenten:

- De CoronaCheck app – dit is de app die de persoon gebruikt om een testbewijs te genereren en presenteren.
- De CoronaCheck Scanner app – dit is de app die een controleur aan de deur gebruikt en die het getoonde testbewijs controleert op geldigheid.

- De infrastructuur waarop de CoronaCheck app code draait en waarvandaan bijvoorbeeld de updates worden verstrekt.

Het downloaden en het gebruik van CoronaCheck is en blijft vrijwillig. Het is uw eigen keuze om een evenement te bezoeken, waarvoor de organisator u verzoekt om een digitaal testbewijs te overhandigen. 

### 2. Welke gegevens worden verwerkt? 

De app verwerkt de volgende gegevens:

Testresultaat – Het testresultaat dat CoronaCheck ophaalt bij het teststation bevat gegevens over de test: of het wel of geen negatieve test is, datum / tijdstip afname test, het type test (PCR, Antigeen, …), identificatie van het teststation en een uniek willekeurig getal. Dit unieke willekeurige getal wordt door het teststation verstrekt en is niet gerelateerd aan een persoon. Dit willekeurige getal wordt opgenomen om dubbele uitgifte van testbewijzen te kunnen voorkomen.

Bij het testresultaat worden de volgende gegevens meegegeven vanuit de testaanbieder: de eerste letter van uw voornaam, de eerste letter van uw achternaam, uw geboortedag en geboortemaand. Deze gegevens dienen ter verificatie bij het ophalen van het testresultaat.  Hiermee ziet u dat het testresultaat dat is opgehaald ook bij u hoort. Deze gegevens zijn niet zichtbaar bij controle.

Testbewijs – Het testbewijs bevat een deel van de gegevens die in het testresultaat zijn opgenomen: het type test (PCR, Antigeen, …) en datum / tijdstip afname test, afgerond op hele uren.

Digitale handtekening – deze wordt geplaatst om zeker te weten dat het testbewijs niet kan worden aangepast. Deze handtekening is een soort echtheidsbewijs, waarmee u ‘bewijst’ u dat het digitale testbewijs klopt.

Ook het IP-adres wordt gebruikt. Dit is inherent aan het gebruik van internet en IP-technologie en is nodig om technisch gezien een verbinding op te bouwen tussen de server van het teststation en uw telefoon. Het IP-adres wordt enkel verwerkt voor beheers- en beveiligingsdoeleinden. Het IP-adres wordt voor ontvangst 'gestript' door onze provider Prolocation en CoronaCheck ziet het IP-adres niet.

In de CoronaCheck Scanner wordt het testbewijs gescand. Daarbij wordt getoond of de drager ervan beschikt over een negatief testbewijs dat nog geldig is. 

Tenslotte wordt toestelinformatie verwerkt (de geïnstalleerde versie van de CoronaCheck app en het besturingssysteem van uw mobiele telefoon). Dit wordt vastgelegd om problemen en installatiemogelijkheden te kunnen onderzoeken en gebruikers hierover te informeren.

Voor al deze gegevens geldt dat deze worden alleen gebruikt in het kader van Covid-19 bestrijding.

De gegevens uit het testresultaat (de eerste letter van uw voornaam, de eerste letter van uw achternaam, uw geboortedag en geboortemaand) helpen u om vast te stellen dat u daadwerkelijk uw eigen testresultaat hebt opgehaald. Deze gegevens blijven alleen op uw telefoon. De gegevens worden dan ook alleen gebruikt in het kader van een persoonlijke activiteit. De AVG is niet van toepassing wanneer persoonsgegevens worden verwerkt in het kader van een zuiver persoonlijke of huishoudelijke activiteit (op grond van artikel 2 lid 2 sub c AVG).



### 3. Wie is de opdrachtgever voor CoronaCheck?

De Minister van Volksgezondheid, Welzijn en Sport is opdrachtgever voor CoronaCheck.

### 4. Statische informatie

De met de app verzamelde gegevens worden uitsluitend gebruikt voor de in deze privacyverklaring genoemde doeleinden. Er wordt geen statistische informatie gegenereerd.

### 5. Wie heeft toegang tot de gegevens?

De gegevens worden aan niemand verstrekt. Het testbewijs wordt gescand door een controleur om de geldigheid ervan vast te stellen. 

### 6. Hoe lang worden gegevens bewaard?

Binnen CoronaCheck worden gegevens als volgt bewaard:

- De persoon kan via CoronaCheck een testbewijs genereren. Het testbewijs is een maximaal aantal uren geldig (gemeten na het tijdstip waarop de test is afgenomen). Nadat het testbewijs zijn geldigheid heeft verloren, wordt het testbewijs automatisch verwijderd.
- Een testbewijs is een afgeleide van het testresultaat. Het testresultaat wordt na 40 uur verwijderd, als u de app gebruikt. Als de 40 uur zijn verstreken, maar u de app niet gebruikt, wordt het testresultaat verwijderd, zodra u de app weer opent.
- In de CoronaCheck Scanner app worden geen gegevens opgeslagen.
- IP-adressen die voor beheers- en beveiligingsdoeleinden worden verwerkt door onze provider, worden door CoronaCheck na maximaal 7 dagen verwijderd.

### 7. Welke permissies heeft de app nodig?

De CoronaCheck Scanner app heeft permissie nodig voor het cameragebruik van de telefoon. Deze permissie is nodig om het testbewijs, in de vorm van een QR-code, uit de CoronaCheck app te scannen. Deze permissie is optioneel. Zonder permissie kan de gebruiker de app wel installeren, maar niet gebruiken om een het testbewijs, in de vorm van een QR-code te scannen.

### 8. Klachten over gebruik van uw gegevens

Het testresultaat / het testbewijs staan op uw smartphone. De gegevensstroom is zodanig ontworpen dat VWS niet weet of u over een geldig negatief testbewijs beschikt. 

VWS kan u niet identificeren. Uit artikel 11 van de AVG volgt dat de rechten uit de artikelen 15 tot en met 20 van de AVG niet van toepassing zijn als de verwerkingsverantwoordelijke betrokkene niet (meer) kan identificeren. Ook worden het Testresultaat en het Testbewijs maar kort bewaard en worden ze verwijderd als de negatieve test zijn geldigheid heeft verloren.

Als u niet langer CoronaCheck wilt gebruiken en de app verwijdert, worden ook al uw gegevens verwijderd.

U hebt altijd het recht een klacht over de verwerking van uw persoonsgegevens in te dienen bij de Autoriteit Persoonsgegevens of bij de rechter. Meer informatie daarover vindt u op [de website van de Autoriteit Persoonsgegevens](https://autoriteitpersoonsgegevens.nl/nl/zelf-doen/gebruik-uw-privacyrechten/klacht-melden-bij-de-ap). 

Contactgegevens van de Functionaris voor Gegevensbescherming van het Ministerie van Volksgezondheid, Welzijn en Sport vindt u op de website van het ministerie.

Vragen of klachten over het gebruik van CoronaCheck kunt u stellen aan [helpdesk@coronacheck.nl](mailto:helpdesk@coronacheck.nl). 

### 9. Beveiliging van uw persoonsgegevens

De Minister van Volksgezondheid, Welzijn en Sport neemt de bescherming van uw gegevens serieus en neemt passende maatregelen om misbruik, verlies, onbevoegde toegang, ongewenste openbaarmaking en ongeoorloofde wijziging tegen te gaan.

### 10. Wijziging privacyverklaring

Deze privacyverklaring kan worden gewijzigd. In dat geval zullen wij de gewijzigde privacyverklaring op onze  website publiceren, waarna deze privacyverklaring direct van kracht is. Laatste update: 23 maart 2021.
