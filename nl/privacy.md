---
layout: content
lang: nl
showBreadCrumbs: true
title: Privacyverklaring CoronaCheck
redirect_from: /privacy
---
Deze privacyverklaring is geschreven voor de inzet van de apps CoronaCheck en CoronaCheck scanner tijdens pilots die vanaf 27 maart 2021 worden gehouden. Tijdens deze pilots wordt gebruik gemaakt van een versie van beide apps die beperkter zijn in functionaliteit dan de versie zoals beschreven in het wetsvoorstel, versie 8 maart 2021, dat ter consultatie is aangeboden.

## Over CoronaCheck

CoronaCheck (app) is een technisch hulpmiddel dat helpt om op digitale wijze een bewijs te tonen dat  u recent negatief bent getest op het COVID-19 virus. Het testbewijs is een bewijs dat iemand negatief is getest en dat tijdelijk geldig is. Dit bewijs is een van de vereisten om toegang te krijgen tot  specifieke evenementen die bij wijze van pilot worden georganiseerd.  Hieronder wordt kort uitgelegd hoe CoronaCheck werkt.

Als bezoeker van een pilot evenement doet u eerst een coronatest bij de aangewezen testaanbieder. Het testresultaat krijgt u via de e-mail. In deze e-mail staat ook een code. De deze code voert u in de CoronaCheck app in. Na controle van de code haalt CoronaCheck uw testresultaat op. CoronaCheck maakt van uw negatieve testresultaat een testbewijs in de vorm van een QR-code.

Laat de QR-code scannen aan de deur van het pilot evenement waar u naar binnen wilt. De controleur aan de deur gebruikt hiervoor de CoronaCheck Scanner app. Is uw QR-code geldig en heeft u een toegangsbewijs? Dan mag u naar binnen.

De QR-code is 40 uur geldig. Dat is gerekend vanaf het moment van afname van de Covid-19 test.

### 1. Wie is verantwoordelijk voor de verwerking van de persoonsgegevens?

De Minister van Volksgezondheid, Welzijn en Sport is verwerkingsverantwoordelijk voor de verwerking van persoonsgegevens in CoronaCheck. 

### 2. Grondslag voor het verwerken van persoonsgegevens

De grondslag voor het verwerken van persoonsgegevens is de toestemming van de gebruiker. 

### 3. Met welk doel worden persoonsgegevens verwerkt?

De overheid werkt er hard aan de samenleving verantwoord te openen. Toegangstesten is daar een onderdeel van. Met toegangstesten kunnen sociale, culturele en sportieve locaties in tijden van corona sneller verantwoord open. Met een negatief testresultaat krijgen bezoekers van deze locaties toegang. Met CoronaCheck kunnen bezoekers digitaal hun negatieve testbewijs tonen om toegang te krijgen tot locaties. 

### 4. Welke gegevens worden verwerkt?

De app verwerkt de volgende gegevens:

- Het testresultaat van de Covid-19 test
- De eerste letter van uw voornaam
- De eerste letter van uw achternaam
- Uw geboortedag en geboortemaand
- Een IP-adres

Testresultaat – Het testresultaat dat CoronaCheck ophaalt bij het teststation bevat gegevens over de test: of het wel of geen negatieve test is, datum  en tijdstip van afname van de test, het type test (bijvoorbeeld PCR-test) identificatie van het teststation en een uniek willekeurig getal. Dit unieke willekeurige getal wordt door het teststation verstrekt en is niet gerelateerd aan een persoon. Dit willekeurige getal wordt opgenomen om dubbele uitgifte van testbewijzen te kunnen voorkomen.

Bij het testresultaat worden de volgende gegevens meegegeven vanuit de testaanbieder: de eerste letter van uw voornaam, de eerste letter van uw achternaam, uw geboortedag en geboortemaand. Deze gegevens dienen ter verificatie bij het ophalen van het testresultaat. Hiermee ziet u dat het testresultaat dat is opgehaald ook bij u hoort. Deze gegevens zijn niet zichtbaar bij controle.

Testbewijs – Het testbewijs bevat een deel van de gegevens die in het testresultaat zijn opgenomen: het type test en de datum en tijdstip van afname van de test afgerond op hele uren.

Digitale handtekening – deze wordt geplaatst om zeker te weten dat het testbewijs niet kan worden aangepast. Deze handtekening is een soort echtheidsbewijs, waarmee u ‘bewijst’ u dat het digitale testbewijs klopt.

Ook het IP-adres wordt gebruikt. Dit is inherent aan het gebruik van internet en IP-technologie en is nodig om technisch gezien een verbinding op te bouwen tussen de server van het teststation en uw telefoon. Het IP-adres wordt enkel verwerkt voor beheers- en beveiligingsdoeleinden. Het IP-adres wordt voor ontvangst ‘gestript’ door onze provider Prolocation en CoronaCheck ziet het IP-adres niet.

In de CoronaCheck Scanner wordt het testbewijs gescand. Daarbij wordt getoond of de drager ervan beschikt over een negatief testbewijs dat nog geldig is.

Tenslotte wordt de toestelinformatie verwerkt (de geïnstalleerde versie van de CoronaCheck app en het besturingssysteem van uw mobiele telefoon). Dit wordt vastgelegd om problemen en installatiemogelijkheden te kunnen onderzoeken en gebruikers hierover te informeren.

### 5. Statistische informatie

De met de app verzamelde gegevens worden uitsluitend gebruikt voor de in deze privacyverklaring genoemde doeleinden. 

### 6. Wie heeft toegang tot de gegevens?

Het omzetten van het testresultaat naar een testbewijs, inclusief het digitaal tekenen van het testbewijs gebeurt bij Prolocation B.V. Prolocation verwerkt gegevens in opdracht van het ministerie van Volksgezondheid, Welzijn en Sport en heeft in AVG termen de rol van verwerker.

### 7. Hoe lang worden gegevens bewaard?

Binnen CoronaCheck worden gegevens als volgt bewaard:

- De persoon kan via CoronaCheck een testbewijs genereren. Het testbewijs is een maximaal 40 uur geldig (gemeten na het tijdstip waarop de test is afgenomen). Nadat het testbewijs zijn geldigheid heeft verloren, wordt het testbewijs automatisch verwijderd.
- Als de 40 uur zijn verstreken, maar u de app niet gebruikt, wordt het testresultaat verwijderd, zodra u de app weer opent.
- Een testbewijs is een afgeleide van het testresultaat. Het testresultaat wordt verwijderd nadat u deze heeft omgezet in een testbewijs. 
- IP-adressen die voor beheers- en beveiligingsdoeleinden worden verwerkt door onze provider, worden door CoronaCheck na maximaal 7 dagen verwijderd.
- In de CoronaCheck Scanner app worden geen gegevens opgeslagen.

### 8. Welke permissies heeft de app nodig?

De CoronaCheck Scanner app heeft permissie nodig voor het cameragebruik van de telefoon. Deze permissie is nodig om het testbewijs, in de vorm van een QR-code, uit de CoronaCheck app te scannen. Deze permissie is optioneel. Zonder permissie kan de gebruiker de app wel installeren, maar niet gebruiken om een het testbewijs, in de vorm van een QR-code te scannen.

### 9. Klachten over gebruik van uw gegevens

Vragen of klachten over het gebruik van CoronaCheck kunt u stellen aan [helpdesk@CoronaCheck.nl](mailto:helpdesk@coronacheck.nl). 

Contactgegevens van de Functionaris voor Gegevensbescherming van het Ministerie van Volksgezondheid, Welzijn en Sport vindt u op de [website van het ministerie.](https://www.rijksoverheid.nl/ministeries/ministerie-van-volksgezondheid-welzijn-en-sport/privacy)

U hebt altijd het recht een klacht over de verwerking van uw persoonsgegevens in te dienen bij de Autoriteit Persoonsgegevens of bij de rechter. Meer informatie daarover vindt u op [de website van de Autoriteit Persoonsgegevens](https://autoriteitpersoonsgegevens.nl/nl/zelf-doen/gebruik-uw-privacyrechten/klacht-melden-bij-de-ap).

### 10. Beveiliging van uw persoonsgegevens

De Minister van Volksgezondheid, Welzijn en Sport neemt de bescherming van uw gegevens serieus en neemt passende maatregelen om misbruik, verlies, onbevoegde toegang, ongewenste openbaarmaking en ongeoorloofde wijziging tegen te gaan.

### 11. Wijziging privacyverklaring

Deze privacyverklaring kan worden gewijzigd. In dat geval zullen wij de gewijzigde privacyverklaring op onze website publiceren, waarna deze privacyverklaring direct van kracht is. Laatste update: 24 maart 2021.
