---
layout: content
lang: nl
showBreadCrumbs: true
title: Privacyverklaring CoronaCheck
---
## Over CoronaCheck

CoronaCheck (app) is een technisch hulpmiddel dat helpt bij het genereren en tonen van een digitaal bewijs dat u recent negatief bent getest op het COVID-19 virus.

### 1. Hoe werkt CoronaCheck?

Met de CoronaCheck app kunnen personen kunnen laten zien dat zij beschikken over een (digitaal) geldig negatief testbewijs. CoronaCheck bestaat uit de volgende componenten:

- De CoronaCheck app (app 1) – dit is de app die de persoon gebruikt om een testbewijs te genereren en presenteren.
- De CoronaCheck Scanner app (app 2) – dit is de app die een controleur aan de deur gebruikt en die het getoonde testbewijs kan verifiëren op geldigheid.

-           De infrastructuur waarop de CoronaCheck app code draait en waarvandaan bijvoorbeeld de updates worden verstrekt.

Het downloaden en het gebruik van CoronaCheck is en blijft vrijwillig. Het is uw eigen keuze om een evenement te bezoeken, waarvoor de organisator u verzoekt om een digitaal testbewijs te overhandigen.

De CoronaCheck app is bedoeld voor een zuiver persoonlijk of huishoudelijk gebruik. Volgens artikel 2c van de AVG betekent dit dat de AVG niet van toepassing is. CoronaCheck is met grote zorgvuldigheid en transparantie ontworpen om te waarborgen dat geen inbreuk wordt gemaakt op uw privacy.

### 2. Welke gegevens worden verwerkt? 

In het kader van de app worden de volgende gegevens verwerkt:

BSN – Het BurgerServiceNummer wordt gebruikt in de communicatie tussen de DigiD app en het teststation. Op deze manier wordt er voor gezorgd dat de juiste persoon de juiste testresultaten ontvangt. Dit is de gebruikelijke manier van werken als testresultaten worden opgehaald bij de GGD. CoronaCheck ontvangt en ziet de BSN niet. Als de testresultaten worden aangeleverd door een andere partij dan de GGD wordt geen BSN gebruikt, maar krijgen mensen bij het teststation een voor CoronaCheck niet herleidbare en unieke code (‘voucher’) waarmee we de juiste resultaten aan de juiste persoon kunnen koppelen.

Testresultaat – Het testresultaat dat CoronaCheck ophaalt bij het teststation bevat gegevens over de test: of het wel of geen negatieve test is, datum / tijdstip afname test, het type test (PCR, Antigeen, …), het teststation en een unieke identifier. Deze unieke identifier wordt door het teststation verstrekt en is niet gerelateerd aan een persoon, we weten dus niet wie dit is. Deze identifier gebruiken we als controlemiddel om vast te stellen dat het testresultaat maar op één telefoon is gedownload.

Testbewijs – Het testbewijs bevat een deel van de gegevens die in het testresultaat zijn opgenomen: het type test (PCR, Antigeen, …) en datum / tijdstip afname test, afgerond op hele uren.

Digitale handtekening – deze wordt geplaatst om zeker te weten dat het testbewijs niet kan worden aangepast. Deze handtekening is een soort echtheidsbewijs, waarmee u ‘bewijst’ u dat het digitale testbewijs klopt.

Ook het IP-adres wordt gebruikt. Dit is inherent aan het gebruik van internet en IP-technologie en is nodig om technisch gezien een verbinding op te bouwen tussen de server van het teststation en uw telefoon. Het IP-adres wordt enkel verwerkt voor beheers- en beveiligingsdoeleinden. CoronaCheck verwijdert het IP-adres bij ontvangst.

In de CoronaCheck Scanner (app 2) wordt het testbewijs gescand. Daarbij wordt getoond of de drager ervan beschikt over een negatief testbewijs dat nog geldig is. 

Tenslotte wordt toestelinformatie verwerkt (de geïnstalleerde versie van de CoronaCheck app en het besturingssysteem van uw mobiele telefoon). Dit wordt vastgelegd om problemen en installatiemogelijkheden te kunnen onderzoeken en gebruikers hierover te informeren.

### 3. Wie is de opdrachtgever voor CoronaCheck?

De Minister van Volksgezondheid, Welzijn en Sport is opdrachtgever voor CoronaCheck.

### 4. Statische informatie

De met de app verzamelde gegevens worden uitsluitend gebruikt voor de in deze privacyverklaring genoemde doeleinden. Er wordt geen statistische informatie gegenereerd.

### 5. Wie heeft toegang tot de gegevens?

De gegevens worden aan niemand verstrekt. Het testbewijs is bedoeld voor een scan door een controleur tot een vaste tijd nadat de test is afgenomen.

### 6. Hoe lang worden gegevens bewaard?

Binnen CoronaCheck worden gegevens als volgt bewaard:

- De persoon kan via CoronaCheck een testbewijs genereren. Het testbewijs is een maximaal aantal uren geldig (gemeten na het tijdstip waarop de test is afgenomen). Nadat het testbewijs zijn geldigheid heeft verloren, wordt het testbewijs automatisch verwijderd.
- Een testbewijs is een afgeleide van het testresultaat. Het testresultaat wordt na 48 uur verwijderd, als u de app gebruikt. Als de 48 uur zijn verstreken, maar u de app niet gebruikt, wordt het testresultaat verwijderd, zodra u de app weer opent.
- In de CoronaCheck Scanner (app 2) worden geen gegevens opgeslagen.

IP-adressen die voor beheers- en beveiligingsdoeleinden worden verwerkt, worden door CoronaCheck na maximaal 7 dagen verwijderd.

### 7. Klachten over gebruik van uw gegevens

Het gebruik van CoronaCheck is vrijwilig. CoronaCheck valt niet onder de AVG, zodat er ook in formele zin geen sprake is van een verplichting om de rechten van betrokkenen te faciliteren.

U hebt altijd het recht een klacht over de verwerking van uw persoonsgegevens in te dienen bij de Autoriteit Persoonsgegevens of bij de rechter. Meer informatie daarover vindt u op [de website van de Autoriteit Persoonsgegevens] (https://autoriteitpersoonsgegevens.nl/nl/zelf-doen/gebruik-uw-privacyrechten/klacht-melden-bij-de-ap). 

Vragen of klachten over het gebruik van CoronaCheck kunt u stellen aan [helpdesk@coronacheck.nl](mailto:helpdesk@coronacheck.nl). 

### 8. Beveiliging van uw persoonsgegevens

De Minister van Volksgezondheid, Welzijn en Sport neemt de bescherming van uw gegevens serieus en neemt passende maatregelen om misbruik, verlies, onbevoegde toegang, ongewenste openbaarmaking en ongeoorloofde wijziging tegen te gaan.

### 9. Wijziging privacyverklaring

Deze privacyverklaring kan worden gewijzigd. In dat geval zullen wij de gewijzigde privacyverklaring op onze  website publiceren, waarna deze privacyverklaring direct van kracht is. Laatste update: 15 februari 2021.
